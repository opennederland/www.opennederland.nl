---
layout: default
permalink: /cc/
title: Creative Commons
---

Creative Commons (CC) biedt de juridische en technische infrastructuur om creativiteit, informatie, kennis en cultuur wereldwijd te delen.

Creative Commons vervangt het standaard "alle rechten voorbehouden" door "sommige rechten voorbehouden". Met heldere, gestandaardiseerde licenties geven makers vooraf toestemming aan het publiek om hun werk te gebruiken. Dit schept direct duidelijkheid en voorkomt juridische drempels voor hergebruik.

Open Nederland is officieel 'Chapter' van het wereldwijde Creative Commons netwerk. Wij vertegenwoordigen de waarden van CC in Nederland en verbinden lokale makers, instellingen en activisten met de internationale gemeenschap. Hiervoor onderschrijven wij het 'Creative Commons Network Charter'.

<hr/>

**Open is het delen van informatie.** Het gebruik van Creative Commons-licenties, met name de CC Zero Public Domain Dedication (CC0), is een hoeksteen bij het delen van informatie als [Open Data](/tags/open-data). Zowel bij [Open Overheid](/tags/open-overheid/) als bij [Open GLAM](/tags/open-glam) is het gebruik van CC0 een de facto standaard.

**Open is het delen van kennis.** Zonder Creative Commons zou de open beweging vastlopen in auteursrechtelijke beperkingen. Het vormt het juridische fundament onder [Open Onderzoek](/tags/open-onderzoek/), [Open Onderwijs](/tags/open-onderwijs/) materialen en platformen zoals Wikipedia. Het zorgt dat kennis vrij kan stromen zonder dat de auteur zijn auteursrecht verliest.

**Open is het delen van cultuur.** Met de Creative Commons-licenties en de Public Domain Mark worden miljarden culturele uitingen vrij gedeeld, zodat anderen hiervan kunnen genieten en erop kunnen voortbouwen. Het verlaagt de barri√®res van digitaal delen en brengt dit meer in lijn met hoe delen gebeurt in de analoge wereld.

**Open is het delen van technologie.** CC-licenties zijn niet alleen leesbaar voor advocaten en mensen, maar ook voor machines. Door de 'machine-readable' code kunnen zoekmachines en software direct herkennen wat wel en niet mag met een bestand. Dit maakt open content vindbaar en filterbaar op het internet. Ook de open standaard CCRel helpt zoekmachines, tools en crawlers Creative Commons gelicenseerd materiaal te vinden en te gebruiken.

<hr/>

**Organisatie in Nederland**
Open Nederland is de beheersorganisatie voor het Chapter. Open Nederland neemt de telefoon op en beantwoordt vragen over de licenties.

Om de naam van Creative Commons in Nederland te mogen voeren, moet je lid zijn van het [Creative Commons Global Network](https://network.creativecommons.org). Een groot aantal van onze leden mag Creative Commons in Nederland vertegenwoordigen.

De huidige vertegenwoordiging bestaat uit:
* **Chapter Lead:** *Positie beschikbaar*
* **Global Council Representative:** [Hessel van Oorschot](/leden/chief-of-noise/)

Voor meer informatie over de licenties zelf verwijzen we naar [CreativeCommons.nl](https://creativecommons.nl/).