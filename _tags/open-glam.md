---
title: Open GLAM
tags: ["Open GLAM"]
wikidata: Q17073125
---

Erfgoedinstellingen ("Galleries, Libraries, Archives and Museums", of GLAMs) genereren waarde door erfgoed breed en open toegankelijk te stellen.

**Open is het delen van informatie.**
Erfgoedinstellingen maken *de facto* gebruik van Creative Commons Zero ([Open Data](/tags/Open-Data/)) bij het delen van beschrijvende informatie over hun collecties (metadata). In Europa is de [Europeana Data Exchange Agreement](https://pro.europeana.eu/page/the-data-exchange-agreement) hierin leidend. Nederlandse datasets zijn veelal in het open source [NDE datasetregister](https://datasetregister.netwerkdigitaalerfgoed.nl/?lang=nl) te vinden.

**Open is het delen van kennis.**
Erfgoedinstellingen delen kennis over de preservering en structurering van collecties. Kijk bijvoorbeeld bij de [Digitaal Erfgoed Referentie Architectuur (DERA)](https://zenodo.org/records/5562062), een standaard voor hoe we digitaal erfgoed duurzaam bewaren en ontsluiten.

**Open is het delen van cultuur.**
De doelstelling van erfgoedinstellingen is het beheer en behoud van cultuur, om hiervan te leren en op voort te bouwen. Ze zijn de hoeders van het publiek domein. Veel Nederlandse instellingen maken delen van hun collecties inmiddels beschikbaar onder open licenties of publieke domeinverklaringen. Het [GLAM-E Lab](https://glamelab.org/) doet onderzoek naar beleidsdocumenten die deze keuzes expliciteren. Bekijk hun [overzicht van erfgoedinstellingen met een open beleid](https://survey.glamelab.org/institutions/?country=Netherlands).

**Open is het delen van technologie.**
Zonder gemeenschappelijk ontwikkelde [open source](/tags/open-source/) projecten zoals [Transkribus](https://www.transkribus.org/), kan de sector niet meekomen met de snelle technologische ontwikkelingen. Samen bouwen aan tools maakt de sector wendbaar.

**Delen kan je niet alleen.**
Veel leden van Open Nederland zijn werkzaam in de erfgoedsector. Ze maken zich sterk voor toegankelijke cultuur en erfgoed en helpen elkaar met vraagstukken rondom auteursrecht en open beleid.