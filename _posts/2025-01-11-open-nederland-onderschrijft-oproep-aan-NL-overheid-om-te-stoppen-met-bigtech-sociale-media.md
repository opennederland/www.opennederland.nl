---
title: "Open Nederland en Creative Commons Nederland onderschrijven oproep aan de Nederlandse overheid om per direct te stoppen met big tech sociale media"
tags: ['Makers', 'Open Onderwijs','Open Onderzoek','Open Access', 'Open Design', 'Open GLAM', 'Open Zorg', 'Open Source','Open Overheid']
description: "Open Nederland en Creative Commons Nederland onderschrijven oproep aan de Nederlandse overheid om per direct te stoppen met big tech sociale media"
---

Op 10 januari 2025 hebben [Bits of Freedom](https://www.bitsoffreedom.nl/), [PublicSpaces](https://publicspaces.net/), [DeGoedeZaak](https://www.degoedezaak.org/), [SETUP](https://www.setup.nl/), [Noorderlicht](https://noorderlicht.com/) en [Waag Futurelab](https://waag.org/nl/) de Nederlandse overheid [opgeroepen](https://nos.nl/nieuwsuur/artikel/2551204-internetorganisaties-roepen-overheid-op-te-stoppen-met-sociale-media) om per direct van big tech sociale media platformen zoals X (voorheen Twitter), Instagram en Facebook af te stappen. 

In [de oproep](https://www.bitsoffreedom.nl/2025/01/10/oproep-nederlandse-overheid-vertrek-van-de-sociale-media-van-big-tech/) wordt verwezen naar [recente ontwikkelingen rondom het bewust stoppen met moderatie door Meta](https://nos.nl/artikel/2550996-er-waait-een-nieuwe-wind-op-facebook-en-instagram-vs-is-conservatiever-geworden), dat big tech bedrijven slechts oog hebben voor hun eigen diepe zakken en dat ze onbeschaamd [op zoek zijn naar politieke macht, met de eigenaar van X voorop](https://nos.nl/op3/video/2551296-de-politieke-macht-van-elon-musk). Big tech sociale media zijn een gevaar onze democratische rechtsstaat en vrijheid, daarom moet de Nederlandse overheid per direct stoppen met het gebruik van deze platformen.   

Het Open Nederland bestuur en Creative Commons Nederland onderschrijven deze oproep volledig. 

Gelukkig zijn de mogelijkheden voor democratisch en open maatschappelijk debat zonder gebruik te hoeven maken van big tech sociale media steeds meer voorhanden. 

Open Nederland maakt al enige tijd gebruik van [Mastodon](https://joinmastodon.org/), een open source software applicatie die middels een [open standaard genaamd ActivityPub](https://www.w3.org/TR/activitypub/) het mogelijk maakt om [decentraal](https://nl.wikipedia.org/wiki/Decentralisatie) met elkaar te communiceren. Net zoals e-mail, waarbij ook iedereen met elkaar kan communiceren ongeacht welke e-mail aanbieder of applicatie men gebruikt.   

Wij juichen [de Mastodon pilot van de Nederlandse overheid](https://opensourcewerken.nl/news/view/160e754f-69d5-413a-9482-e73e95cf6315/monique-bulthuis-mastodon-is-platform-dat-voldoet-aan-veiligheid-en-privacy) van harte toe en nodigen ook alle andere organisaties uit om te stoppen met bigtech sociale media, te investeren in open samenwerken en communiceren met behulp van open source software en open standaarden om zo ook bij te dragen aan een Open(er) Nederland.    

[Onderteken hier ook de oproep aan de Nederlandse overheid om te stoppen met bigtech sociale media](https://www.bitsoffreedom.nl/campagnes/oproep-aan-de-overheid/)

*Deze oproep sluit zich aan bij de missie van #makesocialssocialagain, een collectief aan campagnes om te stoppen met bigtech sociale media platformen en te experimenteren met alternatieven.*

### Op de hoogte blijven?
Wil je op de hoogte blijven van wat Open Nederland doet, [schrijf je in voor onze nieuwsbrief](https://www.opennederland.nl/#aanmelden-nieuwsbrief), [volg ons Mastodon account](https://mastodon.nl/@opennl) en vooralsnog zijn we ook aanwezig op [LinkedIn](https://www.linkedin.com/company/open-nederland/). Dat laatste platform houden we kritisch in de gaten...  
